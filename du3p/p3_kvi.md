## Úloha 1

Trenér delfínů ze zkušenosti ví, že jeho milovaný cvičený delfín provede úspěšně artistický kousek s pravděpodobností 0,83 (pokusy delfína o provedení artistického kousku lze považovat za nezávislé). Publiku je slíbeno, že artistický kousek delfína uvidí dvakrát (úspěšně provedené pokusy se mohou střídat s těmi neúspěšnými). Jakmile je úspěšně proveden artistický kousek podruhé, delfín si plave odpočinout a přichází na řadu lachtani.

a) Jaký je očekávaný počet pokusů potřebných k provedení dvou úspěšných artistických kousků? [0,3 b]

b) Jaká je pravděpodobnost, že delfín bude muset pokus o artistický kousek opakovat více než třikrát, aby byl slib daný publiku splněn? [0,5 b]

c) Jaká je pravděpodobnost, že delfín bude muset pokus o artistický kousek opakovat alespoň třikrát ale méně než šestkrát, aby byl slib daný publiku splněn? [0,5 b]

d) Po vystoupení je trenér s delfínem na tréninku, kde jej nechá provést 10 pokusů o provedení artistického kousku. Jaká je pravděpodobnost, že z 10 pokusů bude alespoň polovina úspěšných? [0,7 b]

## Úloha 2

V populaci České republiky je 10 % obyvatel Rh negativní (Rh faktor pozitivní/negativní určuje společně se systémem krevních skupin AB0 typ krve člověka). V rámci experimentu pracujeme s 300 obyvateli malé vesničky, kde procentuální zastoupení Rh pozitivních/negativních odpovídá celorepublikovým údajům.

a) Jaká je pravděpodobnost, že mezi náhodně vybranými 100 lidmi z vesničky bude alespoň 85 lidí Rh pozitivní? [0,5 b]

b) Jaká je pravděpodobnost, že mezi náhodně vybranými 100 lidmi z vesničky bude alespoň 90 lidí Rh pozitivní, jestliže už 80 Rh pozitivních ve výběru je? [0,5 b]

c) Jaká je pravděpodobnost, že mezi náhodně vybranými 100 lidmi bude alespoň 85 lidí Rh pozitivní, jestliže tentokrát vybíráme z celé populace ČR? [0,5 b]

d) Určete očekávaný počet Rh pozitivních ze 100 vybraných lidí, kteří byli náhodně vybráni z celé populace ČR. [0,5 b]

## Úloha 3

Při výzkumu bylo sledováno, zda a za jak dlouho od expozice nákazou se nemoc projeví. U probandů, u kterých se nemoc skutečně projevila, lze dobu od expozice do projevu nemoci (dny) modelovat Weibullovým rozdělením s parametrem měřítka 5 a parametrem tvaru 0,7.

a) Na základě uvedených parametrů rozdělení určete, zda je riziková funkce uvedené náhodné veličiny klesající, konstantní, nebo rostoucí. Rozhodnutí zdůvodněte. [0,2 b]

b) Jaká je pravděpodobnost, že se nemoc projeví po více než 4 dnech od expozice? [0,3 b]

c) Jaká doba od expozice do projevu nemoci bude překročena u 70 % pacientů? [0,3 b]

d) Uplynuly 2 dny od expozice bez projevů nemoci, jaká je pravděpodobnost, že se nemoc projeví během následujícího dne? [0,7 b]

## Úloha 4

Diastolický krevní tlak dospělých má normální rozdělení se střední hodnotou 85 mmHg a směrodatnou odchylkou 12 mmHg.

a) Načrtněte hustotu pravděpodobnosti uvedené náhodné veličiny a její distribuční funkci. [0,3 b]

b) Kolik procent dospělých má diastolický krevní tlak nad hranicí hypertenze 90 mmHg? Výsledek zaznačte do náčrtku hustoty pravděpodobnosti z bodu a). [0,4 b]

c) Určete hodnotu 8. decilu uvedené náhodné veličiny. Zakreslete ji do náčrtku distribuční funkce z bodu a) a slovně ji interpretujte. [0,8 b]
