## Úloha 1

Trenér delfínů ze zkušenosti ví, že jeho milovaný cvičený delfín provede úspěšně artistický kousek s pravděpodobností 0,83 (pokusy delfína o provedení artistického kousku lze považovat za nezávislé). Publiku je slíbeno, že artistický kousek delfína uvidí dvakrát (úspěšně provedené pokusy se mohou střídat s těmi neúspěšnými). Jakmile je úspěšně proveden artistický kousek podruhé, delfín si plave odpočinout a přichází na řadu lachtani.

a) Jaký je očekávaný počet pokusů potřebných k provedení dvou úspěšných artistických kousků? [0,3 b]

b) Jaká je pravděpodobnost, že delfín bude muset pokus o artistický kousek opakovat více než třikrát, aby byl slib daný publiku splněn? [0,5 b]

c) Jaká je pravděpodobnost, že delfín bude muset pokus o artistický kousek opakovat alespoň třikrát ale méně než šestkrát, aby byl slib daný publiku splněn? [0,5 b]

d) Po vystoupení je trenér s delfínem na tréninku, kde jej nechá provést 10 pokusů o provedení artistického kousku. Jaká je pravděpodobnost, že z 10 pokusů bude alespoň polovina úspěšných? [0,7 b]

## Úloha 2

V populaci České republiky je 10 % obyvatel Rh negativní (Rh faktor pozitivní/negativní určuje společně se systémem krevních skupin AB0 typ krve člověka). V rámci experimentu pracujeme s 300 obyvateli malé vesničky, kde procentuální zastoupení Rh pozitivních/negativních odpovídá celorepublikovým údajům.

a) Jaká je pravděpodobnost, že mezi náhodně vybranými 100 lidmi z vesničky bude alespoň 85 lidí Rh pozitivní? [0,5 b]

b) Jaká je pravděpodobnost, že mezi náhodně vybranými 100 lidmi z vesničky bude alespoň 90 lidí Rh pozitivní, jestliže už 80 Rh pozitivních ve výběru je? [0,5 b]

c) Jaká je pravděpodobnost, že mezi náhodně vybranými 100 lidmi bude alespoň 85 lidí Rh pozitivní, jestliže tentokrát vybíráme z celé populace ČR? [0,5 b]

d) Určete očekávaný počet Rh pozitivních ze 100 vybraných lidí, kteří byli náhodně vybráni z celé populace ČR. [0,5 b]

## Úloha 3

Doba (v měsících), po kterou server funguje bez problémů, aniž by potřeboval restartovat, má Weibullovo rozdělení s parametrem měřítka 4 a parametrem tvaru 3.

a) Na základě uvedených parametrů rozdělení určete, zda je riziková funkce uvedené náhodné veličiny klesající, konstantní, nebo rostoucí. Rozhodnutí zdůvodněte. [0,2 b]

b) Načrtněte hustotu pravděpodobnosti uvedené náhodné veličiny. [0,2 b]

c) Jaká je pravděpodobnost, že server bude potřeba restartovat za méně než 6 měsíců? Výsledek zaznačte do náčrtku hustoty pravděpodobnosti z bodu b). [0,4 b]

d) Server jede už 6 měsíců bez restartu, jaká je pravděpodobnost, že bude potřeba jej restartovat v následujícím týdnu? [0,7 b]

## Úloha 4

Diastolický krevní tlak dospělých má normální rozdělení se střední hodnotou 85 mmHg a směrodatnou odchylkou 12 mmHg.

a) Načrtněte hustotu pravděpodobnosti uvedené náhodné veličiny a její distribuční funkci. [0,3 b]

b) Kolik procent dospělých má diastolický krevní tlak nad hranicí hypertenze 90 mmHg? Výsledek zaznačte do náčrtku hustoty pravděpodobnosti z bodu a). [0,4 b]

c) Určete hodnotu 8. decilu uvedené náhodné veličiny. Zakreslete ji do náčrtku distribuční funkce z bodu a) a slovně ji interpretujte. [0,8 b]